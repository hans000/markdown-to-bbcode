---
h2: { color: "#555fe7", size: 5, bold: true }
---

#region center size=6 color=#1528d8
**诗词歌赋**
#endregion

## ◆ 水龙吟·登建康赏心亭 辛弃疾
***
楚天千里清秋，水随天去秋无际。
遥岑远目，献愁供恨，玉簪螺髻。
落日楼头，断鸿声里，江南游子。
把吴钩看了，栏杆拍遍，无人会，登临意。
休说鲈鱼堪脍，尽西风，季鹰归未？
求田问舍，怕应羞见，刘郎才气。
可惜流年，忧愁风雨，树犹如此！
倩何人唤取，红巾翠袖，揾英雄泪？

## ◆ 再次前韵 陆游
***
少壮即今安在哉？轻舟访旧莫轻回。
儿童拥岸迎舟入，妇女窥篱喜客来。
多难只成双鬓改，流年更著暮笳催。
放怀鱼鸟平生事，少住茅檐尽此杯。

## ◆ 方何二公回自郡所得不同作诗戏之 王洋
***
南邻博士只破帏，春来数日分春衣。
东风陌上催蒙茀，不许看花缓缓归。
那此此理未可诉，破费书厨走长路。
静思我咎安致然，杳杳人情无问处。
归来粉黛包亦结，安得衾绸更罗列。
娇儿冬明示须啼，正恐当寒更无袜。
命数从来有奇耦，北里士师真好手。
一时欢笑父子同，箧载缣缃船载酒。
归遗欣欣乐可期，归运金刀时哺饴。
先忧后喜尊吉卜，酾酒烹鱼消百罹。
世间得失类如此，解使空肠作悲喜。
红白纷纷一种花，试向东风问桃李。

## ◆ 池上即席送况之赴宣城 曾巩
***
池上红深绿浅时，春风荡漾永逶迤。
南州鼓舞归慈惠，东观壶觞惜别离。
远岫烟云供醉眼，双溪鱼鸟付新诗。
陵阳岂是迟留地，趣驾追锋自有期。